---
title: Przewodnik po sposobach badania skuteczności terapii
author: dexter
layout: post
date: 2011-05-16
url: /2011/05/16/przewodnik-po-sposobach-badania-skutecznosci-terapii/
categories:
  - Książka

---
Polecam dziś do przeczytania książkę „**Czy nasze leczenie naprawdę działa? Przewodnik po sposobach badania skuteczności terapii**”. [Do przeczytania online w całości po polsku][1]. 

Ta książka jest dobra dla zdrowia, pomaga podejmować decyzje dotyczące Waszego leczenia w świadomy sposób. Uświadamia, że można być aktywnym uczestnikiem terapii, a nie biernym odbiorcą recept. Wielu lekarzy w istocie nie wie, co nam przepisywać. Wizyta często zaczyna i kończy się pytaniem &#8222;Na co mam wypisać receptę?&#8221; Jeżeli pacjent nie poznał swojej choroby, przepisują silne sterydy, a emolienty polecają akurat tej firmy, która przysłała próbki. Dlatego najlepszym podejściem jest wspólne z lekarzem podejmowanie decyzji dotyczących leczenia, zadawanie kłopotliwych pytań i zdobywanie wiedzy o medycynie dzięki takim książkom jak ta. 

I. Evans, H. Thornton & I. Chalmers
  
_Testing treatments. Better research for better healthcare._
  
Tłumaczenie na język polski: Dr n. farm. Maria M. Kasprzak

Przytaczam na zachętę dwa akapity:

<!--more-->


  


> Egzema jest bardzo dokuczliwą dolegliwością skórną, dotykającą zarówno dorosłych jak i dzieci. Wykwity na skórze są nieestetyczne i bardzo swędzą. Pomimo, że używanie kremów steroidowych pomaga na te dolegliwości, obawiano się zawsze efektów ubocznych związanych z tą terapią. We wczesnych latach osiemdziesiątych ubiegłego wieku pojawiła się możliwa alternatywa – naturalny olej roślinny z wiesiołka dwuletniego, którego używanie nie niosło ze sobą poważnych efektów ubocznych. Olej z wiesiołka zawiera niezbędny kwas tłuszczowy, zwany kwasem gamma-linolenowym (GLA) i istniały uzasadnione powody, aby go użyć. Jedna z hipotez mówiła, że u pacjentów z egzemą metabolizm GLA jest zaburzony. Teoretycznie więc, podawanie suplementów zawierających GLA powinno pomóc. Olej z ogórecznika lekarskiego zawiera nawet większe ilości GLA i bywał również polecany przy egzemie. GLA okazał się bezpieczny, ale czy również skuteczny? Liczne badania, przeprowadzone w celu odpowiedzi na to pytanie przyniosły niejednoznaczne wyniki. Opublikowane dowody były dodatkowo pod dużym wpływem badań sponsorowanych przez firmy produkujące wspomniane suplementy. W 1995 roku Ministerstwo Zdrowia zwróciło się z prośbą do uczonych niezwiązanych z producentami oleju z wiesiołka o przeanalizowanie wyników z dwudziestu opublikowanych i nieopublikowanych badań. Nie znaleziono dowodów na korzystne działanie tych preparatów. Ministerstwo nigdy nie podało tego raportu do publicznej wiadomości, ponieważ sprzeciwili się temu producenci zakwestionowanych preparatów. Pięć lat później ci sami naukowcy przeprowadzili inny przegląd studiów nad działaniem oleju z wiesiołka i ogórecznika – i tym razem został on opublikowany. Okazało się, że największe i najdokładniejsze badania przeprowadzone w tym temacie nie dostarczyły przekonujących dowodów na skuteczność badanych terapii.</p> 
> 
> Istniała jeszcze jedna możliwość: być może GLA działa tylko w bardzo dużych dawkach? W 2003 roku rzetelne badania wykluczyły i tę możliwość. Jak na ironię, jeszcze zanim opublikowano te rezultaty, w październiku 2002 roku Agencja Kontroli Leków wycofała licencję produktu dla oleju z wiesiołka – który był drogim preparatem – ponieważ nie było dowodów, że ten lek rzeczywiście działał.

 [1]: http://www.jameslindlibrary.org/documents/TESTINGTREATMENTS-PL.pdf