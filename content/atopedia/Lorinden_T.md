---
title: Lorinden T
permalink: /Lorinden_T/
---

Skład
-----

1 g maści zawiera 0,2 mg piwalanu flumetazonu, 15 mg smoły z węgla kamiennego (Pix Lithanthracis) i 10 mg kwasu salicylowego.

Działanie
---------

Flumetazon jest difluorową pochodną kortyzonu o umiarkowanie silnym działaniu miejscowym. Działa przeciwzapalnie, przeciwświądowo, złuszczająco, przeciwuczuleniowo i przeciwwysiękowo. Kwas salicylowy w skojarzeniu ze smołą z węgla kamiennego działa keratolitycznie, odkażająco, zmniejsza lichenizację skóry i ułatwia przenikanie kortykosteroidu przez zrogowaciały naskórek.

Wskazania
---------

Łuszczyca, liszajec pospolity, nadmierne i nieprawidłowe rogowacenie naskórka, zapalenie skóry i naskórka, pokrzywka, liszaj pokrzywkowy, wyprysk, alergiczne zapalenie skóry, rumień, erytrodermię, neurodermatitis. Lek należy stosować tylko w przypadkach opornych na leczenie innymi kortykosteroidami.

Przeciwwskazania
----------------

Nadwrażliwość na składniki preparatu (zwłaszcza kwas salicylowy), wirusowe, grzybicze lub gruźlicze choroby skóry, nowotwory skóry i stany przedrakowe, trądzik (różowaty i młodzieńczy), okołowargowe zapalenie skóry, owrzodzenia troficzne podudzi na tle żylakowatym. Nie zaleca się stosowania w ciąży, u kobiet karmiących i małych dzieci. Nie stosować na rozległe zmiany skórne, zwłaszcza przebiegające z ubytkiem skóry (np. oparzenia, owrzodzenia).

Działanie niepożądane
---------------------

Stosowany długotrwale może wywołać trądzik posteroidowy, teleangiektazje, rumień, plamicę naczyniową, odbarwienia i rozstępy skórne. Ponadto - nadmierne owłosienie, zapalenie mieszków włosowych, okołowargowe zapalenie skóry. Stosowany dłużej niż przez 10 dni, a także na duże powierzchnie skóry, zwłaszcza uszkodzonej (lub pod opatrunkiem zamkniętym) może wywołać zaniki tkanki podskórnej i zahamowanie wzrostu naskórka oraz powodować objawy niepożądane, jak po doustnym lub pozajelitowym podaniu składników (m.in. zaburzenia elektrolitowe wskutek zatrzymania jonów sodu w organizmie).

Interakcje
----------

Przy długotrwałym stosowaniu na rozległe powierzchnie skóry może dojść do wchłaniania kwasu salicylowego, który nasila toksyczność metotreksatu i doustnych leków przeciwcukrzycowych pochodnych sulfonylomocznika.

Dawkowanie
----------

W łuszczycy maść stosuje się w opatrunku zamkniętym zmienianym co 24-48 h; w innych chorobach skóry niewielką ilość maści wciera się 2 razy dziennie w miejsca chorobowo zmienione.

[kategoria:maści](/atopedia/kategoria:maści "wikilink") [kategoria:maści z dziegciem](/atopedia/kategoria:maści_z_dziegciem "wikilink") [kategoria:ulotki leków](/atopedia/kategoria:ulotki_leków "wikilink") [kategoria:leki sterydowe](/atopedia/kategoria:leki_sterydowe "wikilink")