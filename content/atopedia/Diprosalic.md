---
title: Diprosalic
permalink: /Diprosalic/
---

**DIPROSALIC**
''(Betamethasonum + Acidum salicylicum) ''

(0,5 mg + 20 mg)/g

|------------------------------------------------------------------------------------------------------------------------------------------------------------------|
| **Należy zapoznać się z treścią ulotki przed zastosowaniem leku.**

 -   Należy zachować tę ulotkę, aby w razie potrzeby móc ją ponownie przeczytać.
 -   Należy zwrócić się do lekarza lub farmaceuty, gdy potrzebna jest rada lub dodatkowa informacja.
 -   Lek ten został przepisany ściśle określonej osobie i nie należy go przekazywać innym, gdyż może im zaszkodzić, nawet jeśli objawy ich choroby są takie same.  |

płyn do stosowania na skórę

Skład:
------

Jeden gram płynu zawiera:

substancje czynne:

-   0,50 mg betametazonu w postaci dipropionianu betametazonu
-   20 mg kwasu salicylowego

substancje pomocnicze:

-   sól sodowa EDTA,
-   hydroksypropylometylceluloza,
-   wodorotlenek sodu,
-   alkohol izopropylowy,
-   woda oczyszczona

Dostępne opakowania:
--------------------

Butelka z polietylenu zawierająca 30 g płynu, umieszczona w tekturowym pudełku.

CO TO JEST DIPROSALIC I W JAKIM CELU SIĘ GO STOSUJE
===================================================

Diprosalic w postaci płynu zawiera substancje czynne: betametazon w postaci dipropionianu betametazonu i kwas salicylowy.

Dipropionian betametazonu jest syntetycznym fluorowanym kortykosteroidem. Stosowany miejscowo wykazuje działanie przeciwzapalne i przeciwświądowe, a także obkurczające naczynia krwionośne. Kwas salicylowy zastosowany miejscowo zmiękcza keratynę i zrogowaciały naskórek oraz złuszcza naskórek, ułatwiając przenikanie dipropionianu betametazonu do skóry.

Diprosalic w postaci płynu wskazany jest w miejscowym leczeniu łuszczycy owłosionej skóry głowy, cięższych postaci łojotokowego zapalenia skóry, liszaja płaskiego, ciężkich postaci alergicznego zapalenia skóry, wyprysku kontaktowego w obrębie owłosionej skóry głowy, liszaja rumieniowatego.

ZANIM ZASTOSUJE SIĘ DIPROSALIC
==============================

Nie stosować leku Diprosalic:

-   w nadwrażliwości (uczuleniu) na dipropionian betametazonu lub inne kortykosteroidy, kwas salicylowy lub którykolwiek z pozostałych składników leku Diprosalic,
-   w gruźlicy skóry, trądziku różowatym, wirusowych chorobach skóry, szczególnie w opryszczce zwykłej,

krowiance i ospie wietrznej,

-   w pieluszkowym zapaleniu skóry, grzybiczych lub bakteryjnych zakażeniach skóry, o ile lekarz jednocześnie nie zastosował odpowiedniego leczenia przyczynowego,
-   na skórę twarzy,
-   u dzieci do 12 lat.

Zachować szczególną ostrożność stosując Diprosalic:
---------------------------------------------------

Należy unikać stosowania leku na dużą powierzchnię ciała, zwłaszcza u dzieci. Jeśli podczas stosowania leku Diprosalic pojawią się objawy podrażnienia lub uczulenie należy natychmiast zaprzestać stosowania leku.

Jeśli wystąpią zakażenia bakteryjne należy zastosować odpowiednie leczenie przeciwbakteryjne. Podczas stosowania leku mogą wystąpić działania niepożądane podobne do działań niepożądanych występujących przy ogólnie podawanych kortykosteroidach, łącznie z zahamowaniem czynności kory nadnerczy. Ze względu na to należy unikać stosowania leku na dużą powierzchnie ciała, otwarte rany, uszkodzoną skórę, w dużych dawkach oraz długotrwałego stosowania. W razie konieczności zastosowania leku w takich przypadkach, należy zachować specjalne środki ostrożności.

Stosowanie leku w łuszczycy, może być niebezpieczne z wielu powodów, w tym ze względu na nawrót choroby spowodowany rozwojem tolerancji, ryzyko wystąpienia uogólnionej łuszczycy krostkowej i ogólne działania toksyczne spowodowane zaburzeniem czynności skóry.

Leku nie należy stosować w postaci opatrunków okluzyjnych.

Jeżeli wystąpi nadmierne wysuszenie lub nasilone podrażnienie skóry, należy zaprzestać stosowania leku.

Należy unikać kontaktu leku z oczami i błonami śluzowymi.

U dzieci łatwiej niż u dorosłych może dojść do zahamowania czynności osi podwzgórze-przysadka-nadnercza i wystąpienia objawów niepożądanych charakterystycznych dla kortykosteroidów.

U dzieci leczonych miejscowo kortykosteroidami opisywano: zahamowanie czynności osi podwzgórze-przysadka-nadnercza, [zespół Cushinga](/zespół_Cushinga "wikilink"), zahamowanie wzrostu, zmniejszenie przyrostu masy ciała oraz nadciśnienie wewnątrzczaszkowe.

Zahamowanie czynności nadnerczy u dzieci powodowało zmniejszenie stężenia kortyzolu w osoczu i brak odpowiedzi na stymulację ACTH. Nadciśnienie wewnątrzczaszkowe powodowało uwypuklenie ciemiączka, wystąpienie bólów głowy i obustronne obrzęki tarcz nerwów wzrokowych.

Stosowanie u dzieci
-------------------

Nie stosować u dzieci do 12 lat.

Ciąża
-----

Przed zastosowaniem każdego leku należy poradzić się lekarza.

Bezpieczeństwo miejscowego stosowania kortykosteroidów u kobiet w ciąży nie zostało ustalone. Lek Diprosalic można stosować tylko wtedy, gdy potencjalna korzyść dla matki przeważa możliwe ryzyko dla płodu.

Karmienie piersią
-----------------

Przed zastosowaniem każdego leku należy poradzić się lekarza. Nie ustalono, czy miejscowo stosowane kortykosteroidy wchłaniają się przez skórę w takim stopniu, że mogą przenikać do mleka kobiet karmiących. Należy rozważyć czy zaprzestać karmienia piersią czy zaprzestać stosowania leku Diprosalic, biorąc pod uwagę możliwość wystąpienia działań niepożądanych u dzieci i korzyści leczenia dla matki.

Prowadzenie pojazdów i obsługa maszyn
-------------------------------------

Lek Diprosalic nie wpływa na zdolność prowadzenia pojazdów mechanicznych i obsługiwania urządzeń mechanicznych w ruchu.

Stosowanie innych leków
-----------------------

Brak danych.

Należy poinformować lekarza o wszystkich przyjmowanych ostatnio lekach, nawet tych, które wydawane są bez recepty.

JAK STOSOWAĆ DIPROSALIC
=======================

Diprosalic należy stosować zgodnie z zaleceniami lekarza. W przypadku wątpliwości należy ponownie skontaktować się z lekarzem.

Lek jest przeznaczony do stosowania na skórę.

Dorośli i dzieci powyżej 12 lat: niewielką ilość płynu (około 0,5 ml na 10 cm2 powierzchni skóry) należy nanieść na zmienione miejsca na skórze dwa razy na dobę (rano i wieczorem). W niektórych przypadkach dobre wyniki leczenia można uzyskać przy rzadszym stosowaniu. Okres leczenia nie powinien trwać dłużej niż 14 dni. W razie nawrotu choroby leczenie można powtórzyć.

W przypadku wrażenia, że działanie leku Diprosalic jest za mocne lub za słabe, należy zwrócić się do lekarza.

W przypadku zastosowania większej dawki leku Diprosalic niż zalecana:

Długotrwałe stosowanie leku może doprowadzić do zahamowania czynności osi podwzgórze-przysadka-nadnercza i w konsekwencji do wtórnej niewydolności nadnerczy, a także do nadczynności kory nadnerczy, łącznie z zespołem Cushinga.

Ponadto stosowanie leku długotrwale lub w dużych dawkach może spowodować zatrucie kwasem salicylowym. W przypadku przedawkowania lekarz zastosuje odpowiednie leczenie objawowe. Ostre objawy przedawkowania hormonów kory nadnerczy zwykle są odwracalne. W razie konieczności lekarz wyrówna stężenie elektrolitów, a w przypadku przewlekłego zatrucia zaleci powolne, stopniowe odstawianie leku.

W przypadku zatrucia kwasem salicylowym lekarz podejmie działania zmierzające do szybkiego usunięcia salicylanów z organizmu pacjenta.

W przypadku pominięcia dawki leku Diprosalic
--------------------------------------------

Nie należy stosować dawki podwójnej w celu uzupełnienia pominiętej dawki.

MOŻLIWE DZIAŁANIA NIEPOŻĄDANE
=============================

Jak każdy lek, Diprosalic może powodować działania niepożądane.

Podczas stosowania leku Diprosalic mogą wystąpić następujące działania niepożądane: pieczenie, swędzenie, podrażnienie, wysuszenie skóry, zapalenie mieszków włosowych, nadmierne owłosienie, zmiany trądzikopodobne, zanik barwnika skóry, zapalenie skóry wokół ust, alergiczne kontaktowe zapalenie skóry, maceracja skóry, wtórne zakażenia, atrofia skóry,rozstępy skóry i potówki.

Ze względu na to, że lek zawiera kwas salicylowy podczas długotrwałego stosowania może wystąpić zapalenie skóry.

W przypadku wystąpienia innych objawów niepożądanych nie wymienionych w tej ulotce, należy poinformować o nich lekarza.

PRZECHOWYWANIE LEKU DIPROSALIC
==============================

Lek przechowywać w miejscu niedostępnym i niewidocznym dla dzieci.

Przechowywać w temperaturze do 25°C.

Nie należy stosować leku Diprosalic po upływie terminu ważności zamieszczonego na opakowaniu.

INNE INFORMACJE
===============

W celu uzyskania bardziej szczegółowych informacji należy zwrócić się do przedstawiciela podmiotu odpowiedzialnego.

Podmiot odpowiedzialny:

Schering Plough 92, rue Baudin 92307 Levallois Perret cedex, Francja

Importer równoległy:

Delfarma Sp. z o.o. ul. Św. Teresy od Dzieciątka Jezus 111 91-222 Łódź

Wytwórca:

Schering Plough

Rue Louis Pasteur

14200 Hérouville-Saint-Clair, Francja

Przepakowano w:

Łódzkie Przedsiębiorstwo Farmaceutyczne

„POLON“ Sp. z o.o.

ul. Pojezierska 99; 91-342 Łódź

Numer pozwolenia we Francji, kraju eksportu: 323 991-9

Nr pozwolenia na import równoległy: 57/06

Uwaga! Zachowaj ulotkę. Informacja na opakowaniu bezpośrednim w obcym języku.

Data zatwierdzenia ulotki: 12.07.2005 10PO06

[kategoria:leki sterydowe](/kategoria:leki_sterydowe "wikilink") [kategoria:ulotki leków](/kategoria:ulotki_leków "wikilink")