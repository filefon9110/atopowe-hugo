---
title: Travocort
permalink: /Travocort/
---

**TRAVOCORT**

ISCOCONAZOLI NITRAS + DIFLUCORTOLONI VALERAS

**Skład leku**

1 g kremu zawiera 10 mg azotanu izokonazolu i 1 mg walerianianu diflukortolonu.

**Działanie**

Preparat do stosowania miejscowego. Izokonazol - pochodna imidazolu - charakteryzuje się szerokim zakresem działania przeciwgrzybiczego. Wywiera działanie grzybostatyczne na drożdżaki (przede wszystkim Candida spp., Malassezia furfur), dermatofity (rodzaje Trichophyton, Epidermophyton, Microsporum), grzyby pleśniowe. Działa również przeciwbakteryjnie na ziarniaki Gram-dodatnie (paciorkowce, gronkowce). Zastosowany miejscowo osiąga duże stężenia w warstwie rogowej naskórka, **nie wchłaniając się przez skórę.**

Walerianian diflukortolonu jest [glikokortykosteroidem](/sterydy "wikilink") o silnym działaniu miejscowym, działającym przeciwzapalnie i przeciwalergicznie. Dzieki synergizmowi składników preparat wywiera działanie przeciwgrzybicze, przeciwzapalne, przeciwbakteryjne i przeciwświądowe.

**Wskazania**

Wstępne leczenie powierzchownych zakażeń grzybiczych skóry ze współistniejącym silnym odczynem zapalnym lub wypryskowymi zmianami skórnymi, np. rąk, przestrzeni międzypalcowych stóp oraz okolic pachwinowych i narządów płciowych.

**Przeciwwskazania**

Nadwrażliwość na składniki preparatu. Miejscowe zmiany gruźlicze lub kiłowe. Wirusowe choroby skóry, nowotwory skóry i stany przedrakowe, I trymestr ciąży. Nie stosować na twarz w przypadku trądziku różowatego lub dermatitis perioralis. Nie zaleca się stosowania w pozostałym okresie ciąży i u kobiet karmiących. Nie stosować dłużej niż przez 2 tyg. oraz na rozległe powierzchnie skóry, zwłaszcza uszkodzonej.

**Działanie niepożądane**

Rzadko reakcje nadwrażliwości lub objawy miejscowego podrażnienia. Przy długotrwałym stosowaniu (powyżej 4 tygodni) oraz na obszary skóry przekraczające 10% powierzchni ciała mogą pojawić się zmiany miejscowe (atrofia skóry, teleangiektazje, dermatitis perioralis, rozstępy, zmiany trądzikopodobne, nadmierne owłosienie) oraz działania ogólne kortykosteroidu wchłoniętego przez skórę.

**Dawkowanie**

Krem nanosi się 2 razy dziennie na chorobowo zmienione powierzchnie skóry. W zakażeniach grzybiczych przestrzeni międzypalcowych zaleca się umieszczać między palcami paski gazy posmarowane kremem. Stosowanie preparatu należy zakończyć po ustąpieniu stanu zapalnego lub wypryskowych zmian skórnych, nie później jednak niż po 2 tyg. i kontynuować leczenie preparatem przeciwgrzybiczym nie zawierającym kortykosteroidu.

**Uwagi**

Należy chronić oczy przed kontaktem z preparatem.

Wytwórca Schering AG Berlin Niemcy

[kategoria:leki przeciwgrzybicze](/kategoria:leki_przeciwgrzybicze "wikilink") [kategoria:leki sterydowe](/kategoria:leki_sterydowe "wikilink") [kategoria:ulotki leków](/kategoria:ulotki_leków "wikilink")