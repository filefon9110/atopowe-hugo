---
title: Ketotifen
permalink: /Ketotifen/
---

### Ketotifen

*(fumaran ketotifenu)*

**Tabletki** 1mg

**Syrop** (bez etanolu) 20mg/100ml

**Skład**:

-   Ketotifen (= fumaran ketotifenu) 0,200mg
-   Esencja truskawkowa 0,100mg
-   Propylu hydroksybenzoesan 0,167mg
-   Metylu hydroksybenzoesan 0,333mg
-   Kwas cytrynowy H2O 2,3mg
-   Sodu wodorofosforan 12H2O 8,07mg
-   Cukier rafinowany 300mg
-   Sorbitol 350mg
-   Woda destylowana do 1ml

#### Właściwości i działanie

Lek o działanie przeciwhistaminowym i przeciwanafilaktycznym, antagonista receptorów histaminowych H1. Nie działa doraźnie. Ketotifen po podaniu doustnym wchłania się niemal całkowicie. Największe stężenie w osoczu występuje po 2-4 godzin po podaniu leku, z białkami osocza wiąże się w około 75%, a wydalany jest dwufazowo. Okres półtrwania I fazy wynosi 3-5 godzin, a II fazy 21 godzin. Około 1% podanej dawki wydala się z moczem w formie niezmienionej, a 60-70% jako metabolity, głównie nieczynne, w ciągu 48 godzin. Profil przemiany Ketotifenu u dzieci jest taki sam jak u dorosłych. Korzystny efekt obserwuje się po dłuższym stosowaniu - powyżej 4 tygodni.

#### Wskazania

Zapobieganie i leczenie:

-   dychawicy oskrzelowej
-   nieżytu nosa sezonowego i całorocznego
-   uczuleniowego zapalenia spojówek
-   uczuleniowych objawów skórnych
-   uczuleń wielonarządowych

Ketotifen nie jest skuteczny w przerywaniu napadów dychawicy oskrzelowej.

#### Przeciwwskazania

Nadwrażliwość na lek i składniki podłoża. Cukrzyca leczona doustnymi lekami przeciwcukrzycowymi.

#### Działania niepożądane

Może wystąpić senność, suchość w jamie ustnej, zawroty i bóle głowy, zaburzenia ze strony układu pokarmowego(nudności, wymioty, zaparcie). Objawy te ustępują samoistnie w dalszym okresie leczenia. Pobudza łaknienie. Sporadycznie powoduje nasilenie astmy.

#### Ostrzeżenia

Przy rozpoczynaniu leczenia Ketotifenem nie należy gwałtownie przerywać przyjmowania leków wcześniej stosowanych w dychawicy oskrzelowej (kortykosteroidy o działaniu ogólnym i ACTH), gdyż u tych chorych może wystąpić niedobór hormonów kory nadnerczy, utrzymujący się nawet do roku. W razie wystąpienia zakażeń bakteryjnych można podać odpowiedni antybiotyk. Podczas stosowania leku chorzy nie powinni prowadzić pojazdów mechanicznych, ani pić napojów alkoholowych. Nie zaleca się podawania w czasie ciąży i karmienia, chociaż badania nie wykazały toksyczności.

#### Interakcje

Ketotifen może wzmagać działanie leków hamujących ośrodkowy układ nerwowy, np. uspokajających, nasennych, przeciwhistaminowych oraz alkoholu. Jednocześnie stosowanie z doustnymi lekami przeciwcukrzycowymi może spowodować zmniejszenie liczby płytek krwi.

#### Dawkowanie

*Dorośli* 1 tabletka 2 razy dziennie (podczas śniadania i kolacji). U osób wrażliwych na uspokajające działanie leku zaleca się stopniowe zwiększanie dawki w ciągu pierwszego tygodnia leczenia, które należy rozpocząć od pół tabletki dwa razy dziennie i zwiększać tak, aby pełną dawkę terapeutyczną (2 razy dziennie 1 tabletka) osiągnąć w ciągu pięciu dni. W razie konieczności dawkę dzienną można podwoić.

*Dzieci* dzieciom od 6 msc do 3 lat zaleca się dawkę 0,5mg (1/2 tabletki lub 2,5ml syropu) dwa razy dziennie; dzieciom powyżej trzeciego roku życia i dorosłym: 1mg dwa razy dziennie (1 tabletka lub 5ml syropu). W czasie stosowania nie podawać innych leków antyhistaminowych. Należy przestrzegać terminu ważności leku.

#### Przedawkowanie

Głównymi objawami przedawkowania Ketotifenu są zawroty głowy i znaczne uspokojenie; senność i zaburzenia orientacji, zaburzenia rytmu serca u osób w podeszłym wieku, częstoskurcz, spadek ciśnienia krwi, zapaść krążeniowo-oddechowa, drgawki, zwłaszcza u dzieci oraz śpiączka. Przy zatruciu przeżycie 24 godzin dobrze rokuje.

Leczenie objawowe: jeśli jest to konieczne zaleca się monitorowanie czynności układu sercowo-naczyniowego. Pobudzenie i drgawki eliminuje się podając krótko działające barbiturany i pochodne benzodiazepiny. Płukanie żołądka zaleca się tylko w krótkim czasie po przyjęciu preparatu.

Warszawskie Zakłady Farmaceutyczne Polfa

[kategoria:leki antyhistaminowe](/atopedia/kategoria:leki_antyhistaminowe "wikilink") [kategoria:leki antyhistaminowe I generacji](/atopedia/kategoria:leki_antyhistaminowe_I_generacji "wikilink") [kategoria:ulotki leków](/atopedia/kategoria:ulotki_leków "wikilink")