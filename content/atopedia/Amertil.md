---
title: Amertil
permalink: /Amertil/
---

Przed zastosowaniem leku należy zapoznać się z jego właściwościami.
Amertil ®
Cetirizini dihydrochloridum
Tabletki powlekane 10 mg
---------------------------------------
**Skład tabletki:**
Substancja czynna: dwuchlorowodorek cetyryzyny 10 mg.
Substancje pomocnicze: laktoza, celuloza mkrokrystaliczna, skrobia modyfikowana, stearynian magnezu, hydroksypropylometyloceluloza, dwutlenek tytanu, glikol polietylenowy.

**Opis działania:**
W tabletkach AMERTIL substancją aktywną jest cetyryzyna będąca lekiem przeciwhistaminowym drugiej generacji o silnym i długotrwałym działaniu. Jest wybiórczym antagonistą receptorów histaminowych typu H1. Nie wykazuje powinowactwa do receptorów cholinergicznych i serotoninergicznych oraz nie przenika przez barierę krew-mózg, dzięki czemu pozbawiona jest niekorzystnych właściwości sedatywnych. Przeciwdziała reakcji alergicznej w jej wczesnej fazie, a także hamuje migrację komórek eozynofilnych oraz zmniejsza uwalnianie mediatorów późnej fazy reakcji alergicznej.

Cetyryzyna, podawana doustnie, wchłania się szybko i całkowicie, osiągając maksymalne stężenie w krwi po około 60 minutach. Pokarm nie wpływa na ilość wchłoniętego leku. W około 93% wiąże się z białkami osocza krwi. Okres półtrwania cetyryzyny wynosi u dorosłych średnio około 8, a u dzieci około 7 godzin. Wydalana jest w ciągu kilku dni w postaci niezmienionej, głównie z moczem.

**Wskazania:**
Tabletki AMERTIL stosowane są w celu przeciwdziałania objawom uczuleniowym wywołanym działaniem różnorodnych alergenów.

Wskazana jest w leczeniu u dorosłych i dzieci powyżej 6 roku życia,: - przewlekłego i sezonowego alergicznego zapalenia błony śluzowej nosa (kataru siennego), - sezonowego alergicznego zapalenia spojówek, - przewlekłej pokrzywki.

**Przeciwwskazania:**
Preparatu AMERTIL nie należy stosować u pacjentów ze stwierdzoną nadwrażliwością na substancję czynną lub inne składniki leku oraz na hydroksyzynę.

**Zalecane środki ostrożności i ostrzeżenia specjalne:**
Nie należy zwiększać zaleconych przez lekarzy dawek terapeutycznych leku. Podczas stosowania preparatu AMERTIL nie należy nadużywać napoi alkoholowych. U osób w podeszłym wieku lek jest wolniej wydalany i dlatego należy u nich zwiększyć odstęp pomiędzy poszczególnymi dawkami leku. U pacjentów z niewydolnością nerek dawkę należy zmniejszyć o połowę.

Na kilka dni przed planowanym wykonaniem alergicznych testów skórnych należy przerwać stosowanie leku. Cetyryzyna nie wpływa na wyniki innych testów klinicznych i oznaczeń labolatoryjnych.

**Stosowanie leku podczas ciąży i karmienia piersią:**
Lek może być stosowany w ciąży jedynie w przypadku zdecydowanej konieczności. Cetyryzyna jest wydzielana z mlekiem matki. Stosowanie cetyryzyny u karmiących matek nie jest zalecane.

**Wpływ leku na zdolności kierowania pojazdami mechanicznymi:**
Ze względu na możliwość wystąpienia działań niepożądanych prowadzących do obniżenia sprawności psychomotorycznej stosując preparat AMERTIL należy zachować szczególną ostrożność i nie zwiększać zalecanej dawki terapeutycznej.

**Interakcje:**
Nie stwierdzono klinicznie istotnych interakcji pomiędzy cetyryzyną a erytromycyną, pseudoefedryną, azytromycyną, fenazonem i ketokonazolem. Teofilina powoduje niewielkie obniżenie klirensu cetyryzyny. Brak jest udokumentowanych interakcji z innymi lekami. Zachować jednak należy ostrożność podczas jednoczesnego stosowania środków nasennych i uspokajających oraz alkoholu.

**Dawkowanie:**
U dorosłych i dzieci powyżej 12 roku życia stosuje sie zwykle 10 mg (1 tabletkę) na dobę, najlepiej wieczorem. U dzieci w wieku od 6 do 12 lat lek stosuje się w zależności od masy ciała. Dzieciom o masie ciała powyżej 30 kg podaje się 10 mg (1 tabletkę) jeden raz na dobę, a dzieciom o masie ciała poniżej 30 kg podaje się 5 mg (1/2 tabletki) jeden raz na dobę. Osobom szczególnie wrażliwym na działanie leku oraz dzieciom zalecaną dawkę można podawać w dwóch porcjach, co 12 godzin. Bez konsultacji z lekarzem nie należy zwiększać zalecanej dawki.

**Przedawkowanie:**
Nawet znaczne zwiększenie zalecanych dawek nie powoduje wystąpienia specyficznych objawów działania toksycznego. Objawem przedawkowania u dorosłych może być senność. Przedawkowanie u dzieci może wywołać pobudzenie. Jednak w przypadku podejrzenia o zatrucie cetyryzyną należy możliwie szybko sprowokować wymioty i zastosować płukanie żołądka oraz niezwłocznie skontaktować się z lekarzem.

**Działanie niepożądane:**
Cetyryzyna podawana w zalecanych dawkach leczniczych zasadniczo nie wywołuje objawów niepożądanych. U osób szczególnie wrażliwych mogą niekiedy wystąpić niewielkie zaburzenia funkcji przewodu pokarmowego, suchość w ustach, senność lub pobudzenie, ból i zawroty głowy. U niektórych osób mogą wystąpić objawy skórne i [obrzęk naczynioruchowy](/atopedia/obrzęk_naczynioruchowy "wikilink") jako objawy nadwrażliwości na lek.

Przed zastosowaniem leku należy sprawdzić termin ważności podany na opakowaniu.

Nie stosować po terminie ważności.

Przechowywać w temperaturze nie przekraczającej 25 stopni Celsjusza, chronić przed światłem i wilgocią.

Lek przechowywać w miejscu niedostępnym dla dzieci.

**Dostępne opakowania:**
Kartoniki zawierające 7, 10, 20 lub 30 tabletek.

Wytwórca: BIOFARM® Sp.z.o.o., ul. Wałbrzyska 13, 60-198 POZNAŃ

Data ostatniej aktualizacji: 31.01.2003

[kategoria:Ulotki leków](/atopedia/kategoria:Ulotki_leków "wikilink") [kategoria:leki antyhistaminowe](/atopedia/kategoria:leki_antyhistaminowe "wikilink") [kategoria:leki antyhistaminowe II generacji](/atopedia/kategoria:leki_antyhistaminowe_II_generacji "wikilink")

Lek występuje pod nazwą : [Allertec](/atopedia/Allertec "wikilink"), [Amertil](/atopedia/Amertil "wikilink"), [Virlix](/atopedia/Virlix "wikilink"), [Zyrtec](/atopedia/Zyrtec "wikilink")