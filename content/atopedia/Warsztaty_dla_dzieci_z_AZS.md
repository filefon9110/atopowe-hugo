---
title: Warsztaty dla dzieci z AZS
permalink: /Warsztaty_dla_dzieci_z_AZS/
---

4 – 5 czerwca 2011

**[Relacja](http://fundacja-alabaster.org.pl/?p=880)**

Zalesie Górne pod Warszawą (możliwy dojazd PKP z Dworca Centralnego – ok. 40 min.)

**Warsztaty sponsoruje Fundacja.**

Całodniowe warsztaty przeznaczone są dla dzieci w wieku późno przedszkolnym: 4-6 lat oraz dzieci w wieku wczesnoszkolnym: 7-9 lat, w godzinach 10.00 – 17.00. Jedna grupa wiekowa dzieci spotyka się w sobotę, druga w niedzielę.

Warsztaty mają na celu pokazanie jak ważna jest współpraca w grupie oraz pomóc przezwyciężyć lęki w nowej grupie rówieśniczej, uwierzyć w swoje możliwości, pokonać nieśmiałość, zapomnieć o poczuciu odmienności, czasem dotrzeć do uczuć, które nie mogą być zwerbalizowane. Poprzez twórcze działania chcemy jednocześnie wpłynąć na rozwój kreatywności dzieci i ... dobrze się pobawić. Dodatkowo, w warsztacie uczestniczą rodzice i dzięki swojej aktywności, zabawie z dzieckiem, mają możliwość lepiej je poznać, porozmawiać z innymi rodzicami oraz przyjrzeć się, jak ich pociecha funkcjonuje w grupie.

Warsztaty tworzone są z myślą zarówno o dzieciach jak i ich rodzicach, dlatego w trakcie spotkania, oprócz wspólnej zabawy z dzieckiem, proponujemy rozmowę z terapeutą (indywidualną i/lub grupową). Cały dzień warsztatowy składa się z czterech części, które są prowadzone przez lalkarza i terapeutę.

**Część pierwsza** - wspólne zabawy integracyjne i zapoznawcze, zwiększenia poczucia bezpieczeństwa w nowej grupie oraz prezentacja technik lalkarskich połączona z rozmową i lepszym poznaniem przez dzieci sposobów tworzenia lalek.

**Część druga** - wspólny spacer do lasu i zbieranie materiałów, takich jak: patyki, liście, kamyki, szyszki, z których to dzieci będą tworzyły postacie zwierząt. Dostępne będą też materiały przygotowane wcześniej przez prowadzących. W trakcie spaceru zaprosimy dzieci do różnych zabaw, które ułatwią poznanie się i pobudzą wyobraźnię.

**Część trzecia** - po spacerze, dzieci będą tworzyły zwierzęta i ich świat przy wykorzystaniu znalezionych podczas spaceru materiałów. Projektowanie lalek zwierzęcych odbywać się będzie w oparciu o obserwację ruchu zwierząt, ich charakteru oraz sposobu funkcjonowania w przyrodzie. Dzieci same będą dokonywać wyboru z jakich znalezionych materiałów skorzystać, z czym je połączyć i jakimi cechami swoje zwierzę obdarzyć.

**Część czwarta** – dzieci same lub wraz z rodzicami zaprezentują wykonane przez siebie dzieło. Liczyć się będzie wspólna zabawa, współpraca i przezwyciężanie trudności z prezentacją przy większej liczbie osób.

Dla rodziców - podczas gdy dzieci będą pracować nad stworzeniem lalki zwierzęcia, dla chętnych proponujemy spotkanie z terapeutą. Grupowa rozmowa pozwoli podzielić się trudnościami z jakimi borykają się rodzice, doświadczyć wsparcia ze strony innych, którzy są w podobnej sytuacji, jak również poznać sposoby radzenia sobie z trudnościami opierając się o doświadczenia tych, którzy sobie poradzili. Podzielenie się swoimi doświadczeniami umożliwi też lepsze poznanie dylematów i problemów z jakimi borykają się rodzice, a to pomoże nam na tworzenie lepszej pomocy rodzinom i ich dzieciom.

W trakcie warsztatu zrobimy przerwę na ciepły posiłek w restauracja [La Provincia](http://www.facebook.com/laprovincia.zalesiegorne?sk=info) w Zalesiu Górnym (potrawy mają być przygotowane z uwzględnieniem określonych wykluczeń pokarmowych - do uzgodnienia z rodzicami).

Na bieżąco zapewniamy napoje (kawa, herbata, woda) i coś do pogryzienia (suszone owoce, migdały itp.)

### Prowadzący:

**Adam Walny** - lalkarz, reżyser, scenograf, aktor. Jest absolwentem Liceum Sztuk Plastycznych w Supraślu ze specjalizacją snycerz oraz Akademii Teatralnej w Warszawie jako reżyser teatru lalek. W 1999 roku założył własny teatr, z którym gościł na wielu prestiżowych festiwalach teatralnych w Polsce i za granicą ze spektaklami "Kuglarz i Śmierć", "Genesis", "Motyl", "Kamieniarz", "Misterium Narodzenia", "Dziadek", "Hamlet". W roku 2009 wyreżyserował "Przygody Münchhausena" Gottfrieda Augusta Bürgera w łódzkim Teatrze Nowym. W 2010 r. stworzył scenografię do spektaklu "Janosik" w warszawskim Tetrze "Lalka". Zdobywca kilkudziesięciu nagród na festiwalach teatralnych w Polsce i za granicą. Założył Instytut Sztuki Lalkarskiej przy własnym teatrze oraz Pracownię Teatru Przedmiotu przy Staromiejskim Domu Kultury w Warszawie. Jest autorem programów edukacyjnych (Lekcje z lalki) i terapeutycznych (Lalka z duszą). Prowadzi różnego rodzaju warsztaty dla dzieci i dorosłych, był terapeutą na plenerach twórców niepełnosprawnych organizowanych przez Stowarzyszenie NIKE. Współpracował ze Stowarzyszeniem Twórców Niepełnosprawnych, Stowarzyszeniem Rodzin i Przyjaciół Osób z Upośledzeniem Umysłowym "Chata z pomysłami", Centrum Edukacji Teatralnej w Gdańsku, Teatrem Muzycznym w Gdyni, Białostockim Teatrem Lalek, Eksperymentalnym Studiem Tańca EST w Krakowie.

**Katarzyna Wyrzykowska** – psycholog, terapeuta z dziewięcioletnim doświadczeniem, certyfikowany analityk grupowy, ma doświadczenie w prowadzeniu terapii indywidualnej i grupowej z elementami psychodramy i psychogimnastyki, prowadziła warsztaty rozwoju osobistego dla dzieci i młodzieży. Obecnie współpracuje z ośrodkiem terapeutyczno-medycznym MABOR, gdzie prowadzi terapię indywidualną, między innymi dla osób z zaburzeniami odżywiania i kobiet w ciąży oraz jest jedną z osób prowadzących zajęcia w atestowanym szkoleniu psychoterapeutycznym.

Zgłoszenia, pytania, wyjaśnienia:

Tel: 602 613 003 Monika Wyrzykowska

Mail: fundacja@fundacja-alabaster.org

[kategoria:Fundacja Alabaster](/kategoria:Fundacja_Alabaster "wikilink") [kategoria:Życie towarzyskie atopików](/kategoria:Życie_towarzyskie_atopików "wikilink") [kategoria:Atopowe zapalenie skóry u dzieci](/kategoria:Atopowe_zapalenie_skóry_u_dzieci "wikilink")