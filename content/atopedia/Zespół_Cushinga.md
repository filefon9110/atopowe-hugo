---
title: Zespół Cushinga
permalink: /Zespół_Cushinga/
---

**Zespół Cushinga - Nadczynność glikokortykosteroidowa (hiperkortyzolemia)**

Zespół Cushinga jest to zespół objawów chorobowych spowodowanych nadczynnością glikokortykosteroidową nadnerczy.

Najczęstszą przyczyną tego zespołu jest egzogenna podaż glikokortykosteroidów z różnych przyczyn. Dlatego w razie stwierdzenia charakterystycznych objawów, należy zawsze wykluczyć jego postać jatrogenną.

**A**. Przyczyny egzogenne(najczęstsze):

1.  Długotrwałe leczenie glikokortykosteroidami.
2.  Długotrwałe leczenie analogami ACTH (Hormon adrenokortykotropowy).

**B**. Nadmierne endogenne wytwarzanie [glikokortykosteroidów](/atopedia/sterydy "wikilink"):

1.  Wtórny przerost kory nadnerczy
2.  Pierwotny mikroguzkowy przerost (\<1%), gruczolak (10%) lub rak nadnerczy (15% przyczyn endogennych).

Głównym objawem podmiotowym choroby jest osłabienie, które odczuwa chory. Zostaje upośledzona czynność wszystkich tkanek i narządów. Katabolizm białek powoduje zanik mięśni, kości i skóry. Wszystkie te tkanki nie są w stanie podołać zwykłym obciążeniom ustroju. Pojawia się znaczne osłabienie siły mięśniowej, osteoporoza, rozstępy skórne, kruchość naczyń, utrudnione gojenie ran. Osłabiona jest zdolność obronna organizmu, a działanie antagonistyczne do insuliny powoduje nietolerancję glukozy. U większości chorych zwiększa się masa ciała, może jednak wystąpić jej zmniejszenie. Kierunek zmian masy ciała zależy od ilości spożywanego pokarmu. Połączenie dobrego apetytu z hiperkortyzolemią powoduje otyłość trzewną z charakterystycznym gromadzenie tkanki tłuszczowej w jamie brzusznej, w okolicy nadłopatkowej (charakterystyczny garb tłuszczowy) i wokół szyi ( "byczy kark" ).

Częstość występowania najbardziej charakterystycznych zmian:

1.  Zwiększenie masy ciała: 94%
2.  Osłabienie, uczucie zmęczenia: 87%
3.  Nadciśnienie: 82%
4.  Hirsutyzm (nadmierne owłosienie): 80% kobiet
5.  Zaburzenia miesiączkowania: 77% kobiet
6.  Rozstępy skórne: 67%
7.  Zmiany osobowości: 66%
8.  Wylewy krwawe i wybroczyny: 65%
9.  Obrzęki: 62%
10. Wielomocz, częstomocz: 23%

Piśmiennictwo: INTERNA pod redakcją prof. dr. hab. med Włodzimierza Januszewicza i prof. dr. hab. med. Franciszka Kokota

[kategoria:Sterydy](/atopedia/kategoria:Sterydy "wikilink")