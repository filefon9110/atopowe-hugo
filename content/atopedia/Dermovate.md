---
title: Dermovate
permalink: /Dermovate/
date: "2015-01-01T00:00:00+01:00"
---

*(Clobetasoli propionas)*

**0,5 mg/g, maść**

|--------------------------------------------------------------------------------------------------------------------------------------------------------------|
| **Należy zapoznać się z treścią ulotki przed zastosowaniem leku.**

 -   Należy zachować tę ulotkę, aby w razie potrzeby móc ją ponownie przeczytać.
 -   Należy zwrócić się do lekarza lub farmaceuty, gdy potrzebna jest rada lub dodatkowa informacja.
 -   Lek ten został przepisany ściśle określonej osobie i nie należy go przekazywać innym, gdyż może im zaszkodzić, nawet jeśli objawy choroby są takie same.  |

### Skład

1 g maści zawiera:

-   substancja czynna: 0,5 mg klobetazolu propionanu;
-   substancje pomocnicze: glikol propylenowy, sorbitanu seskwioleinian, wazelina biała.

### Opakowanie

Tuba aluminiowa zawierająca 25 g maści, umieszczona w tekturowym pudełku.

### Podmiot odpowiedzialny

GlaxoSmithKlineExport Ltd

980 Great West Road

Brentford, Middlesex TW8 9GS

Wielka Brytania

### Wytwórca

1) GlaxoSmithKline Pharmaceuticals S.A.

ul. Grunwaldzka 189

60-322 Poznań

Polska

2) Glaxo Wellcome Operations

Harmire Road

Barnard Castle

Co. Durham, DL12 8DT

Wielka Brytania

Co to jest lek Dermovate maść i w jakim celu się go stosuje
-----------------------------------------------------------

Substancją czynną leku Dermovate w postaci maści jest klobetazolu propionan, [kortykosteroid](/atopedia/sterydy "wikilink") o bardzo silnym działaniu przeciwzapalnym. Lek jest przeznaczony do stosowania miejscowego na skórę.

Dermovate maść jest wskazany do krótkotrwałego leczenia miejscowego chorób skóry reagujących na leczenie kortykosteroidami, takich jak:

-   [łuszczyca](/atopedia/łuszczyca "wikilink") (z wyłączeniem zmian uogólnionych),
-   liszaj płaski,
-   toczeń rumieniowaty (DLE),
-   nawracający wyprysk,
-   trudne w leczeniu choroby skóry, których dotychczasowe leczenie słabszymi kortykosteroidami okazało się nieskuteczne.

Zanim zastosuje się lek Dermovate, maść
---------------------------------------

### Nie należy stosować leku Dermovate, maść w następujących przypadkach

-   nadwrażliwość na klobetazolu propionian lub na którąkolwiek substancję pomocniczą produktu leczniczego,
-   trądzik różowaty,
-   trądzik pospolity,
-   zapalenie skóry w okolicy ust,
-   świąd okolicy odbytu i narządów płciowych,
-   zakażenie skóry wywołane przez wirusy (np. opryszczki zwykłej, ospy wietrznej), bakterie lub grzyby,
-   u dzieci w wieku poniżej 12 lat.

### Zachować szczególną ostrożność stosując lek Dermovate, maść

Należy unikać długotrwałego stosowania leku, zwłaszcza u dzieci powyżej 12 lat, gdyż mogą wystąpić ogólnoustrojowe objawy niepożądane charakterystyczne dla kortykosteroidów, zahamowanie czynności nadnerczy i objawy zespołu Cushinga, nawet bez stosowania opatrunku okluzyjnego (patrz punk 8. Możliwe działania niepożądane).

Stosowanie kortykosteroidów na skórę twarzy może prowadzić (częściej niż w przypadku stosowania na skórę innych okolic ciała) do zaników skóry. Z tego względu należy ostrożnie stosować lek na skórę twarzy, zwłaszcza w leczeniu łuszczycy, tocznia i nasilonego wyprysku.

Chronić oczy i błony śluzowe przed kontaktem z lekiem. Unikać stosowania leku na powieki, gdyż dostanie się leku do worka spojówkowego może doprowadzić do wystąpienia jaskry.

W razie kontaktu leku z oczami należy je przemyć dużą ilością wody.

W przypadku pojawienia się objawów wtórnego zakażenia w obrębie zmian zapalnych leczonych lekiem Dermovate maść, lekarz może zdecydować o natychmiastowym przerwaniu leczenia i podać pacjentowi leki przeciwdrobnoustrojowe o działaniu ogólnym.

W razie konieczności stosowania leku pod opatrunkiem okluzyjnym, należy dokładnie oczyścić skórę przed nałożeniem opatrunku, gdyż ciepło i wilgoć sprzyjają rozwojowi zakażeń bakteryjnych.

Pacjenci chorzy na łuszczycę powinni być leczeni pod ścisłą kontrolą lekarską. Miejscowe stosowanie kortykosteroidów w łuszczycy może być niekorzystne z powodu:

-   ryzyka wystąpienia tolerancji na lek,
-   ryzyka zaostrzenia zmian chorobowych,
-   ryzyka rozwoju uogólnionej łuszczycy krostkowej,
-   działania toksycznego wynikającego z nadmiernego wchłaniania leku przez uszkodzoną skórę.

Jeżeli wystąpią objawy podrażnienia lub reakcje nadwrażliwości, należy zaprzestać leczenia lekiem Dermovate maść.

### Ciąża

Przed zastosowaniem leku w okresie ciąży należy poradzić się lekarza. Lekarz oceni, czy pacjentka może stosować lek Dermovate maść.

Brak danych dotyczących bezpieczeństwa stosowania leku w okresie ciąży.

### Karmienie piersią

Przed zastosowaniem leku w okresie karmienia piersią należy poradzić się lekarza. Lekarz oceni, czy pacjentka może stosować lek Dermovate maść.

Brak danych dotyczących bezpieczeństwa stosowania leku w okresie karmienia piersią.

### Prowadzenie pojazdów i obsługa maszyn

Jest mało prawdopodobne, aby możliwe objawy niepożądane związane ze stosowaniem leku Dermovate maść, miały wpływ na prowadzenie pojazdów i obsługę maszyn.

### Ważne informacje o niektórych składnikach leku Dermovate maść

Lek zawiera jako substancję pomocniczą glikol propylenowy i ze względu na jego zawartość może powodować miejscową reakcję skórną (np. kontaktowe zapalenie skóry).

### Stosowanie innych leków

Należy poinformować lekarza o wszystkich przyjmowanych ostatnio lekach, nawet tych, które wydawane są bez recepty.

Jak stosować lek Dermovate maść
-------------------------------

Dermovate maść należy stosować zgodnie z zaleceniami lekarza. W przypadku wątpliwości należy ponownie skontaktować się z lekarzem.

Dermovate maść jest przeznaczony do stosowania miejscowego na skórę.

Miejsca chorobowo zmienione należy pokrywać cienką warstwą leku dwa razy na dobę, rano i wieczorem. Zazwyczaj leczenie lekiem Dermovate maść trwa kilka dni. Jeśli nie ma poprawy po dwóch tygodniach leczenia, należy skontaktować się z lekarzem w celu ustalenia dalszego leczenia.

Jeśli lekarz uzna, że niezbędne jest dalsze leczenie kortykosteroidami - zastosuje kortykosteroidy o słabszym działaniu.

W stanach opornych na leczenie (np. zmiany łuszczycowe na łokciach i kolanach) lekarz może zalecić stosowanie opatrunku okluzyjnego (np. folii polietylenowej) tylko na noc. Przynosi to zazwyczaj wyraźną poprawę, która może być podtrzymywana przez stosowanie leku bez opatrunku okluzyjnego.

W przypadku stosowania leku na skórę twarzy, należy ograniczyć leczenie do 5 dni i nie stosować opatrunku okluzyjnego.

Podobnie jak podczas miejscowego stosowania innych kortykosteroidów o silnym działaniu, po uzyskaniu poprawy lekarz powinien zakończyć leczenie lekiem Dermovate maść.

Lekarz może ponownie zalecić stosowanie leku Dermovate maść w zaostrzeniach choroby.

### W przypadku zastosowania większej niż zalecana dawki leku Dermovate maść

Wystąpienie objawów ostrego przedawkowania jest mało prawdopodobne. W przypadku długotrwałego lub nieprawidłowego użycia leku należy skontaktować się z lekarzem.

### W przypadku pominięcia użycia leku Dermovate maść

Nie należy stosować dawki podwójnej w celu uzupełnienia pominiętej dawki. Należy zastosować lek najszybciej jak jest to możliwe, zgodnie z zalecanym schematem dawkowania.

Możliwe działania niepożądane
-----------------------------

Jak każdy lek, Dermovate maść może powodować działania niepożądane, chociaż nie u każdego one wystąpią. Aby zapobiegać występowaniu objawów niepożądanych, lekarz powinien upewnić się, że pacjent stosuje najmniejszą dawkę zapewniającą działanie lecznicze.

Poniżej przedstawione są objawy niepożądane zaobserwowane u pacjentów przyjmujących lek Dermovate maść.

**Działania niepożądane występujące niezbyt często** *(u więcej niż 1 na 1000, ale mniej niż 1 na 100 pacjentów przyjmujących lek*:

-   Miejscowe zmiany zanikowe skóry, rozstępy.
-   Rozszerzenie powierzchniowych naczyń krwionośnych.

Długotrwałe leczenie oraz stosowanie produktu leczniczego w dużych dawkach może prowadzić do rozszerzenia powierzchniowych naczyń krwionośnych, szczególnie w przypadkach, gdy stosowano produkt leczniczy w fałdach skórnych bądź pod opatrunkiem okluzyjnym.

**Działania niepożądane występujące bardzo rzadko** *(u mniej niż 1 na 10 000 pacjentów przyjmujących lek)*:

-   Nadwrażliwość.

Miejscowe reakcje nadwrażliwości, takie jak rumień (zaczerwienienie), [wysypka](/atopedia/wysypka "wikilink"), [świąd](/atopedia/świąd "wikilink"), [pokrzywka](/atopedia/pokrzywka "wikilink"), miejscowe [pieczenie](/atopedia/pieczenie "wikilink") skóry i alergiczne kontaktowe zapalenie skóry mogą wystąpić w miejscu stosowania leku i mogą być podobne do objawów leczonej choroby.

Jeżeli wystąpią objawy nadwrażliwości, należy natychmiast skontaktować się z lekarzem, gdyż konieczne jest przerwanie leczenia lekiem.

-   Objaw hiperkortyzolizmu ([zespół Cushinga](/atopedia/zespół_Cushinga "wikilink") z charakterystycznym zaokrągleniem twarzy - kształt księżycowaty).

Długotrwałe stosowanie leku, stosowanie w dużych dawkach lub stosowanie leku na duże powierzchnie skóry może prowadzić do wystąpienia ogólnoustrojowych objawów niepożądanych kortykosteroidów i zahamowania czynności nadnerczy. Wystąpienie tych objawów jest bardziej prawdopodobne u dzieci, oraz po zastosowaniu opatrunków okluzyjnych (patrz punkt 6.2 *Zachować szczególną ostrożność stosując lek Dermovate maść*).

-   Ścieńczenie skóry, przebarwienia, nadmierne owłosienie, zaostrzenie objawów, uogólniona łuszczyca krostkowa.

Przedłużające się leczenie może prowadzić do miejscowych zmian zanikowych skóry. W rzadkich przypadkach obserwowano w trakcie leczenia przejście zmian łuszczycowych w postać krostkową, w szczególności po zaprzestaniu leczenia miejscowego bardzo silnie działającymi kortykosteroidami.

Jeśli nasili się którykolwiek z tych objawów niepożądanych lub wystąpią jakiekolwiek objawy niepożądane nie wymienione w ulotce, należy powiadomić lekarza lub farmaceutę.

Przechowywanie leku Dermovate maść
----------------------------------

-   Przechowywać w temperaturze poniżej 30°C.
-   Przechowywać w miejscu niedostępnym i niewidocznym dla dzieci.
-   Nie stosować po upływie terminu ważności zamieszczonego na opakowaniu.

Inne konieczne informacje dotyczące leku Dermovate maść
-------------------------------------------------------

W celu uzyskania bardziej szczegółowych informacji należy zwrócić się do przedstawiciela podmiotu odpowiedzialnego:

GSK Commercial Sp. z o.o.

ul. Rzymowskiego 53

02-697 Warszawa

tel. (22) 576-90-00

[kategoria:leki sterydowe](/atopedia/kategoria:leki_sterydowe "wikilink") [kategoria:maści](/atopedia/kategoria:maści "wikilink") [kategoria:ulotki leków](/atopedia/kategoria:ulotki_leków "wikilink")