---
title: Unidox
permalink: /Unidox/
---

Unidox Solutab®
---------------

**Yamanouchi®**

tabletki 100 mg

***Doxycyclinum***

*(Ulotka leku)*

Skład
-----

Jedna tabletka Unidox Solutab zawiera 100 mg jednowodzianu doksycykliny (substancja czynna) oraz następujące składniki pomocnicze: mikrokrystaliczna celuloza, sacharyna, hydroksypropyloceluloza, metylohydroksypropyloceluloza, koloidalna krzemionka, stearynian magnezu oraz laktoza.

**Postać farmaceutyczna:**

Tabletki doustne o żółtej barwie, z oznaczeniem po jednej stronie "173" i linijnym wgłębieniem po drugiej (do przełamywania).

Mechanizm działania
-------------------

Substancją czynną jest jednowodzian doksycykliny, antybiotyk o szerokim zakresie działnia z grupy tetracyklin. Doksycyklina *in vitro* wykazuje działanie bakteriostatyczne, wobec bakterii Gram-dodatnich, takich jak paciorkowce (*Streptococcus haemolyticus, S. pneumoniae, S. viridans, Enterococcus faecalis*), gronkowce (*Staphylococcus aureus*), *Clostridium sp*., i Gram-ujemnych: dwoinki (*Neisseria gonorrheae, N. meningitidis*), pałeczki: *Listeria monocytogenes, Haemophilus influenzae, Brucella sp., Escherichia coli, Enterobacter, Klebsiella, Bacteroides sp.*, a także innych drobnoustrojów jak mykoplazmy, chlamydie oraz riteksje. *Proteus sp. oraz Pseudomonas sp*. wykazują zwykle oporność. Uwaga: szczepy ziarniaków Gram-dodatnich wykazują wysoki odsetek odporności. Oporne na penicylinę *S. pneumoniae* są prawie zawsze oporne na doksycyklinę.

Wskazania
---------

Unidox Solutab stosuje się w leczeniu zakażeń wywołanych wrażliwymi na doksycyklinę drobnoustrojami, między innymi w obrębie takich narządów i tkanek, jak:

-   układ oddechowy: zakażenia wywołane przez *Mycoplasma pneumoniae*, *Chlamydia psittaci*, *Haemophilus influenzae*, *Klebsiella sp.*, *Streptococcus pneumoniae*;

<!-- -->

-   układ moczowo-płciowy: zakażenia wywołane przez *Chlamydia trachomatis*, *Ureaplasma urealyticum*, *Haemophilus dureyi*, *Calymmatobacterium granulomatis*, *Neisseria gonorrhoeae*, *Treponema pallidum*, *Escgerichia coli*, *Acinetobacter sp.*;

<!-- -->

-   przewód pokarmowy: zakażenia wywołane przez *Escherichia coli*, *Enterobacter aerogenes*, *Shigella sp.*

<!-- -->

-   skóra: zakażenia wywołane przez wrażliwe szczepy *Staphylococcus aureus*, trądzik pospolity (*Propionibacterium acnes*);

<!-- -->

-   narząd wzroku: zapalenie spojówek wywołane przez *Chlamydia trachomatis*;

<!-- -->

-   inne: dur plamisty, gorączka plamista Gór Skalistych i inne zakażenia wywołane przez riteksje; dur powrotny (Borrealia *recurrentis*), dżuma (*Yersinia tularensis*), brucelloza (*Brucella* sp.), cholera (*Vibrio cholerae*), zakażenia *Campylobacterum fetus*, bartonelloza (*Bartonella baciliformis*), frambezja (*Treponema pertue*), listerioza (*Listeria monocytogenes*), wąglik (*Bacillus anthracis*), zakażenia *Fusobacterium fusiforme*, aktynomykoza (*Actinomyces israeli*).

Przeciwskazania
---------------

Nadwrażliwość na tetracykliny.

Ciąża i okres karmienia piersią.

Lek nie powinien być stosowany u dzieci poniżej 12 roku życia.

Zalecane środki ostrożności
---------------------------

Przy zaburzeniach czynności wątroby, zwłaszcza skojarzonych z niewydolnością nerek, zalecana jest ostrożność oraz odpowiednie dostosowanie dawek.

Należy zachować ostrożność w przypadku uprzedniego wystąpienia uczuleń na antybiotyki (możliwość krzyżowych reakcji uczuleniowych z innymi antybiotykami z grupy tetracyklin).

Należy unikać nadmiernej ekspozycji na światło słoneczne ze względu na działanie uwrażliwiające na promienie słoneczne.

Interakcje
----------

Nie jest wskazane kojarzenie doksycykliny (działanie bakteriostatyczne) z antybiotykami bakteriobójczymi, takimi jak penicyliny czy cefalosporyny.

Ze względu na działanie chelatujące tetracyklin, nie należy podawać doksycykliny jednoczasowo z preparatami zobojętniającymi sok żołądkowy, lub preparatami zawierającymi jony metali (np. żelazem).

Dłuższe leczenie tetracyklinami może mieć wpływ na florę jelitową i związane z nią przyswajanie niektórych witamin.

Ze względu na możliwość wystąpienia niedoboru witaminy K, wskazana jest ostrożność u pacjentów leczonych jednocześnie lekami przeciwzakrzepowymi.

Ostrzeżenie specjalne
---------------------

Unidox Solutab zawierają jako jeden ze składników pomocniczych laktozę. W przypadku nietolerancji laktozy, zalecana jest ostrożność.

Stosowanie tetracyklin w okresie rozwoju zębów może spowodować trwałe żółto-szaro-brunatne przebarwienia zębów.

Dawkowanie
----------

O ile lekarz nie zaleci inaczej stosuje się:

**Dorośli i dzieci o masie ciała powyżej 50 kg**

2 tabletki (200 mg) jednorazowo w pierwszej dobie oraz 1 tabletkę (100 mg) na dobę przez pozostały okres terapii.

**Dzieci o masie ciała poniżej 50 kg**

4 mg/kg wagi ciała w jednorazowej dawce w pierwszej dobie, 2mg/kg wagi ciała przez pozotały okres terapii.

**Cięższe zakażenia**

2 tabletki (200 mg) w jednorazowej dawce dobowej przez cały okres leczenia.

**W leczeniu rzeżączki i współistniejącej chlamydiozy**

Jedna tabletka 100 mg co 24 godziny na dobe

**Trądzik zwykły**

Zwykle wystarczającym leczeniem jest podawanie 1/2 tabletki (50 mg) na dobę przez okres 12 tygodni.

Sposób podawania
----------------

Unidox Solutab można przyjmować w dwojaki sposób:

**1.** można połykać tabletki w całości popijając wodą lub

**2.** rozpuścić (mieszając) w wodzie (przynajmniej pół szklanki wody).

**Okres leczenia**

O ile lekarz nie zaleci inaczej, 5-10 dni.

**Przypadkowe pominięcie dawki**

Jeżeli kolejna dawka Unidox Solutab nie została przyjęta we właściwym czasie, należy niezwłocznie zażyć pominiętą dawkę. W przypadku, gdy opóźnienie wynosi dobę, należy przyjąć tylko kolejną dawkę, nie zażywając w ogóle tej, o której się zapomniało.

**Przedawkowanie**

Zalecane jest zasięgnięcie porady lekarskiej.

Działania niepożądane
---------------------

Niekiedy objawy żołądkowo-jelitowe, takie jak nudności, biegunka lub wymioty. Objawy te zwykle ustępują samoistnie. Mogą wystąpić zmiany skórne (osutka plamista), zaczerwienienie skóry pod wpływem światła słonecznego lub skórne reakcje uczuleniowe. Sporadycznie zmiany w obrazie krwi (niedokrwistość hemolityczna, trombocytopenia lub eozynofilia).

O wystąpieniu tego typu objawów należy zawiadomić lekarza.

Opakowanie
----------

Opakowanie kartonowe zawierające jeden listek z 10 tabletkami.

Przechowywanie
--------------

Nie należy stosować leku po upływie terminu ważności podanego na opakowaniu.

Tabletki Unidox Solutab powinno się przechowywać w oryginalnym opakowaniu w suchym miejscu, w temperaturze pokojowej (15-25 stopni Celsjusza), w miejscu niedostępnym dla dzieci.

------------------------------------------------------------------------

**Data sporządzenia/ostatniego przeglądu ulotki:** Październik 1997 / Październik 1998

**Wytwórca:**

Yamanouchi Europe B.V.

Elisabethhof 19

2353 EW Leiderdorp

Holandia

[kategoria:antybiotyki](/atopedia/kategoria:antybiotyki "wikilink") [kategoria:ulotki leków](/atopedia/kategoria:ulotki_leków "wikilink")