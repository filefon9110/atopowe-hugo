---
title: Letizen
permalink: /Letizen/
---

Letizen
-------

Cetirizini dihydrochloridum Tabletki powlekane.

### Skład

1 tabletka powlekana zawiera 10 mg dichlorowodorku cetyryzyny.

Substancje pomocnicze: laktoza jednowodna, skrobia kukurydziana, poliwidon, stearynian magnezu, hypromeloza, dwutlenek tytanu, makrogol, trioctan glicerolu.

### Opis działania

Preparat Letizen zawiera cetyryzynę, która należy do grupy leków przeciwhistaminowych. Lek hamuje działanie histaminy, która uwalnia się i uczynnia w trakcie reakcji uczuleniowej. Rezultatem działania histaminy są dolegliwości, które pojawiają się w uczuleniowych schorzeniach błony śluzowej nosa, spojówek i skóry.

Cetyryzyna wchłania się z przewodu pokarmowego szybko. Wchłania się w 70 %. Biotransformacji w wątrobie ulega tylko niewielka ilość cetyryzyny. Lek wydala się z moczem, głównie w postaci nie zmienionej.

Cetyryzyna przyjęta w tabletce zaczyna działać po 20 min, maksymalne działanie przeciwhistaminowe występuje w ciągu godziny po zażyciu. Lek działa przez 24 godziny, dzięki czemu wystarczy go zażywać raz na dobę.

### Wskazania

Lek jest wskazany w profilaktyce i leczeniu alergicznego sezonowego i całorocznego zapalenia błony śluzowej nosa, w leczeniu przewlekłej idiopatycznej (samoistnej) pokrzywki, w profilaktyce i leczeniu alergicznego zapalenia spojówek.

### Dawkowanie i sposób użycia

Dawkowanie należy zawsze dostosować do stanu i potrzeb pacjenta. Zalecane dawki są przedstawione w tabeli.

Tabela 1. Dawkowanie cetyryzyny
Dorośli - 10 mg (1 tabletka) na dobę
Dzieci powyżej 12 lat - 10 mg (1 tabletka) na dobę
Dzieci od 6 do 12 lat (mc. powyżej30 kg) - 5 mg (˝ tabletki) 2 razy na dobę
Dzieci od 6 do 12 lat (mc. poniżej 30 kg) - 5 mg (˝ tabletki) na dobę
 Zalecana dawka u pacjentów z umiarkowanym zaburzeniem czynności nerek (klirens kreatyniny od 11 do 13 ml/min), pacjentów hemodializowanych (klirens kreatyniny poniżej 7 ml/min) i pacjentów z niewydolnością wątroby wynosi 5 mg (˝ tabletki) na dobę.

Wydalanie cetyryzyny u osób w podeszłym wieku jest wolniejsze niż u młodych, nie ma jednak konieczności modyfikacji dawki.

Tabletki zażywa się przed posiłkiem lub po posiłku, popijając płynem.

Lek należy zażywać regularnie i o tej samej godzinie.

Porę zażywania leku (rano lub wieczorem) można dostosować indywidualnie do potrzeb pacjenta.

U niektórych pacjentów lek może wywoływać senność, w tych przypadkach zaleca się zażywanie preparatu wieczorem.

Jeśli pacjent zapomniał zażyć lek we właściwym czasie, powinien to uczynić jak najprędzej. Jeśli jednak zbliża się pora przyjęcia następnej dawki, należy pominąć opuszczoną dawkę.

Nie należy podwajać dawki.

Długość leczenia określa lekarz.

### Przeciwwskazania

Nadwrażliwość na cetyryzynę lub którykolwiek składnik preparatu oraz nadwrażliwość na hydroksyzynę.

### Specjalne ostrzeżenia i środki ostrożności

U pacjentów z umiarkowanym zaburzeniem czynności nerek, pacjentów hemodializowanych i u pacjentów z zaburzeniem czynności wątroby lek należy stosować ostrożnie i w mniejszych dawkach dobowych.

U osób w podeszłym wieku cetyryzyna wydala się wolniej niż u ludzi młodych, nie ma jednak konieczności modyfikacji dawki.

Leku nie należy podawać dzieciom poniżej 6 lat.

Skuteczność i bezpieczeństwo stosowania cetyryzyny u dzieci poniżej 2 lat dotychczas nie zostały dostatecznie zbadane. Tabletki Letizen zawierają laktozę.

### Interakcje

W przypadku jednoczesnego stosowania cetyryzyny i teofiliny (zwłaszcza w dawkach ponad 400 mg na dobę) może dojść, z powodu zmniejszenia klirensu, do zwiększenia stężenia cetyryzyny w surowicy i do jej względnego przedawkowania. Nie należy pić napojów alkoholowych i zażywać leków uspokajających (oraz innych leków hamujących czynność ośrodkowego układu nerwowego) w czasie leczenia cetyryzyną, ponieważ może to spowodować senność i osłabienie zdolności psychofizycznych.

### Ciąża i karmienie piersią

Cetyryzyna w doustnych dawkach 96 mg/kg/dobę, 135 mg/kg/dobę i 225 mg/kg/dobę nie wykazała działania teratogennego u myszy, szczurów i królików.

Bezpieczeństwa stosowania cetyryzyny w okresie ciąży dotychczas nie badano.

Mimo braku dowodów na szkodliwe działanie leku na płód, ryzyka nie można wykluczyć (kategoria B).

Z tego powodu leku nie należy zażywać w pierwszym trymestrze ciąży.

W następnych miesiącach ciąży lek można stosować tylko w przypadku zdecydowanej konieczności.

Lek przenika do pokarmu matki, dlatego w trakcie leczenia odradza się karmienie piersią.

### Sprawność psychofizyczna

Wpływ na zdolność prowadzenia pojazdów mechanicznych i obsługiwania urządzeń mechanicznych w ruchu.

U niektórych pacjentów lek może wywoływać senność, dlatego w początkowym okresie leczenia zaleca się ostrożność w razie prowadzenia pojazdów mechanicznych, obsługi maszyn lub jakichkolwiek innych czynności, wymagających pełnej koncentracji.

Wpływ leku na zdolności psychofizyczne może ulec nasileniu po jednoczesnym spożyciu napojów alkoholowych lub zażyciu leków uspokajających.

### Działania niepożądane

Przebadano dotychczas ponad 10 000 tysięcy pacjentów z sezonowym alergicznym zapaleniem błony śluzowej nosa, przewlekłym alergicznym zapaleniem błony śluzowej nosa i pokrzywką, którzy stosowali cetyryzynę. Pacjenci dobrze tolerowali cetyryzynę. Działania niepożądane to:

-   senność,
-   uczucie zmęczenia,
-   pobudzenie,
-   suchości błon śluzowych jamy ustnej,
-   bóle głowy,
-   rzadziej osłabienie,
-   nudności,
-   wymioty,
-   bóle brzucha,
-   biegunka,
-   zaparcia i wzmożone łaknienie.

Większość działań niepożądanych, które zgłaszali pacjenci w czasie leczenia cetyryzyną, miała łagodny lub umiarkowany charakter (nie wymagała odstawienia leku).

W badaniach klinicznych z grupą kontrolną pacjentów zażywających placebo częstość występowania działań niepożądanych cetyryzyny była (z wyjątkiem senności) podobna jak u pacjentów z placebo. Również częstość konieczności przerwania leczenia cetyryzyną z powodu jej działań niepożądanych była podobna jak w grupie z placebo (odnośnie 2,9 % i 2,4 %).

Częstość senności w czasie leczenia cetyryzyną była uzależniona od dawek leku. Po zalecanej dawce 10 mg/dobę występowała u około 14% do 16 % pacjentów. U pacjentów, którym podawano placebo występowała u około 6% do 12 % spośród nich. Konieczność przerwania leczenia z powodu senności była rzadka. Leczenie cetyryzyną z tego powodu przerwało 1 %, a leczenie placebo 0,6 % pacjentów.

Lek można zażywać wieczorem. Dotyczy to szczególnie pacjentów, u których cetyryzyna wywołuje senność. W badaniach klinicznych stwierdzono częstsze występowanie uczucia zmęczenia i suchości błon śluzowych jamy ustnej u pacjentów zażywających cetyryzynę (u 5 do 6 % pacjentów) niż u pacjentów zażywających placebo.

Stosunkowo częstym działaniem niepożądanym są również bóle głowy; jednak jest to ogólne działanie niepożądane, występujące również często u pacjentów, którym podawano placebo.

Bóle głowy, pobudzenie, nudności i wymioty występowały u niewiele ponad 2 % pacjentów zażywających cetyryzynę i mniej więcej z taką samą częstością u pacjentów zażywających placebo.

Działania niepożądane, które stwierdzono w badaniach klinicznych u mniej niż 2 % pacjentów (przy czym ich związek przyczynowo-skutkowy z cetyryzyną nie był udowodniony), są następujące:

-   wegetatywny układ nerwowy: jadłowstręt, zatrzymanie moczu, zaczerwienienie skóry, ślinienie się;
-   ośrodkowy i obwodowy układ nerwowy: parestezje, dezorientacja, pobudzenie ruchowe, wzmożone napięcie mięśniowe, drżenie, zawroty głowy, kurcze mięśni nóg, niezborność ruchów, utrudnienie mówienia, zaburzenia koordynacji, przeczulica, niedoczulica, zapalenie rdzenia, paraliż, opadnięcie powieki, tiki, ubytek pola widzenia;
-   układ sercowo-naczyniowy: kołatanie serca, przyspieszenie czynności serca, nadciśnienie, niewydolność serca;
-   układ pokarmowy: nadmierne łaknienie, niestrawność, bóle brzucha, biegunka, wiatry, zaparcie, wymioty, wrzodziejące zapalenie jamy ustnej, nasilenie próchnicy, zapalenie jamy ustnej, odbarwienie języka, obrzęk języka, zapalenie żołądka, krwawienie z odbytu, żylaki odbytu, stolce smoliste, zaburzenia czynności wątroby;
-   układ wydzielania wewnętrznego i przemiany materii: pragnienie, odwodnienie, cukrzyca;
-   układ siateczkowo-śródbłonkowy: uogólnione powiększenie węzłów chłonnych;
-   układ kostno-szkieletowy: bóle mięśniowe, bóle stawowe, zwyrodnienie stawów, zapalenie stawów, osłabienie mięśni;
-   zaburzenia neuropsychiatryczne: nerwowość, przygnębienie, chwiejność uczuciowa, zaburzenia koncentracji, niepokój, depersonalizacja, koszmary senne, zaburzenia myślenia, niepokój, utrata pamięci, osłabienie popędu, euforia;
-   układ oddechowy: krwawienia z nosa, zapalenie błony śluzowej nosa, skurcz oskrzeli, kaszel, duszność, zakażenie górnych dróg oddechowych, przyspieszony oddech, zapalenie zatok przynosowych, wzmożone odkrztuszanie plwociny, zapalenie oskrzeli, zapalenie płuc;
-   skóra: świąd, wysypka, sucha skóra, pokrzywka, trądzik, zapalenie skóry, wysypka rumieniowa, nasilone pocenie się, łysienie, obrzęk naczyniowy, ropnie, wysypka pęcherzykowa, wyprysk, zrogowacenie skóry, nadmierne owłosienie, nadwrażliwość na światło, toksyczna nadwrażliwość na światło, wysypka plamkowo-grudkowa, stłuszczenie skóry, krwotoki śródskórne;
-   narządy zmysłów: zaburzenia smaku, utrata smaku, zaburzenia węchu, bóle uszu, szum uszny, głuchota, zaburzenia słuchu, ślepota, utrata zdolności akomodacji, bóle oczu, zapalenie spojówek, wysuszenie oka, jaskra, krwotoki w obrębie oka;
-   układ moczowo-płciowy: wielomocz, zakażenie dróg moczowych, zapalenie pęcherza, utrudnione oddawanie moczu, krwiomocz, bolesne miesiączkowanie, bóle piersi, krwawienia międzymiesiączkowe, upławy, obfite krwawienia miesiączkowe, zapalenie pochwy;
-   ogólne: zwiększenie masy ciała, bóle pleców, gorączka, osłabienie, obrzęki uogólnione, obrzęki wokół oczu, obrzęki obwodowe, zdrętwienie, obrzęki nóg, obrzęki twarzy, zaczerwienienie, polipowatość nosa.

W trakcie leczenia cetyryzyną może dojść do przejściowego zwiększenia aktywności aminotransferaz wątrobowych (u mniej niż 1,5 % pacjentów). W okresie wprowadzania leku do rutynowego stosowania klinicznego stwierdzono rzadkie, jednak potencjalnie ciężkie działania niepożądane, takie jak:

-   niedokrwistość hemolityczna,
-   małopłytkowość,
-   zaburzenie ruchów dowolnych ust i twarzy,
-   ciężkie niedociśnienie,
-   anafilaksja,
-   zapalenie wątroby,
-   zapalenie kłębuszków nerkowych,
-   zastój żółci oraz poród martwego płodu.

Z powodu tego zaleca się okresowe kontrolowanie morfologii krwi i aktywności aminotransferaz, szczególnie w przypadku pojawienia się żółtaczki, siniaków lub krwotoków. W razie konieczności należy leczenie przerwać.

### Przedawkowanie

Objawami przedawkowania cetyryzyny są w początkowym okresie niepokój i drażliwość, a później senność.

W przypadku zatrucia zaleca się płukanie żołądka (jeśli od zażycia leku nie minęło zbyt wiele czasu, tzn. w ciągu 1 godziny od zatrucia), podanie węgla aktywowanego oraz środka przeczyszczającego.

Należy obserwować czynność układu krążenia i oddychania.

Swoistej odtrutki brak, leczenie jest objawowe.

Hemodializa lub hemoperfuzja nie zwiększają w istotnym stopniu wydalania cetyryzyny z organizmu.

### Właściwości farmakodynamiczne

Według anatomiczno-terapeutycznej klasyfikacji chemicznej (Anatomical Therapeutic Chemical Classification –ATC) cetyryzyna jest zaszeregowana do grupy leków przeciwhistaminowych, działających ogólnie (R06A E07).

Cetryzyna jest metabolitem leku przeciwhistaminowego pierwszej generacji –hydroksyzyny. Cetyryzyna wybiórczo hamuje obwodowe receptory H1.

Hamuje różnorodne fizjologiczne i patofizjologiczne działania histaminy, takie jak: rozszerzenie i zwiększenie przepuszczalności włośniczek (pojawienie się obrzęku, pokrzywki, rumienia), stymulacja zakończeń nerwowych (świąd, bóle) oraz skurcz mięśni gładkich układu oddechowego i pokarmowego.

Niezależnie od działania przeciwhistaminowego, cetyryzyna działa również przeciwuczuleniowo. W późnej fazie reakcji uczuleniowej hamuje uwalnianie histaminy i wędrówkę granulocytów kwasochłonnych, dzięki czemu zmienia (łagodzi) późną reakcję uczuleniową. Oprócz tego osłabia wrażliwość cząsteczek adhezyjnych błony komórkowej granulocytów kwasochłonnych i komórek nabłonkowych oraz hamuje IgE-zależne uczynnienie płytek krwi i uwalnianie mediatorów cytotoksycznych.

Cetyryzyna ma małe powinowactwo do receptorów serotoninowych, cholinergicznych, dopaminergicznych, alfa 1-adrenergicznych, H2 histaminowych i do receptorów (kanałów) dwuhydropirydynowych lub fenyloalkiloaminowych antagonistów wapnia.

### Właściwości farmakokinetyczne

Cetyryzyna wchłania się z przewodu pokarmowego szybko. Wchłania się w 70 %. Maksymalne stężenia w osoczu osiąga w godzinę po zażyciu.

W przypadku długotrwałego stosowania nie kumuluje się w organizmie.

Jednoczesne spożywanie pokarmów może zwolnić wchłanianie leku.

Pomimo tego, że cetyryzyna zaczyna działać szybko (już po 20 minutach), osiąga maksymalne działanie przeciwhistaminowe po godzinie i działa dłużej niż większość innych leków przeciwhistaminowych.

Objętość dystrybucji cetyryzyny jest w porównaniu z objętością dystrybucji innych leków przeciwhistaminowych mała i wynosi 0,65 l/kg. W osoczu około 93 % cetyryzyny wiąże się wyłącznie z albuminami.

W porównaniu z większością innych leków przeciwhistaminowych, które ulegają biotransformacji w wątrobie, przy udziale cytochromów wątrobowych, tylko niewielkie ilości cetyryzyny są metabolizowane w procesie O-dealkilacji.

Cetyryzyna ma dwa, dotychczas chemicznie nieokreślone metabolity.

Lek w postaci nie zmienionej wydala się z moczem, natomiast jego metabolity z kałem.

U ludzi lek przenika do pokarmu matki w małych ilościach.

U dzieci cetyryzyna osiąga większe stężenia w osoczu i szybciej się wydala, jednak nie ma to istotnego znaczenia w praktyce klinicznej i nie wpływa na częstotliwość dawkowania.

U osób w podeszłym wieku cetyryzyna wydala się wolniej niż u młodszych. Wolniejsze wydalanie jest przede wszystkim rezultatem zmniejszenia całkowitego klirensu cetyryzyny, który jest uzależniony od czynności nerek.

U pacjentów z łagodną (klirens kreatyniny 42 do 77 ml/min) i umiarkowaną (klirens kreatyniny 11 do 13 ml/min) niewydolnością nerek biologiczny okres półtrwania jest przedłużony odpowiednio do 19 i 21 godzin. Również czas osiągnięcia maksymalnego stężenia w osoczu u pacjentów z umiarkowaną niewydolnością nerek jest przedłużony; w próbach wynosił 2,2 godziny. Oznacza to, że u pacjentów z umiarkowaną i ciężką niewydolnością nerek należy zmniejszyć dawki leku.

U pacjentów hemodializowanych hemodializacyjny klirens cetyryzyny był mniejszy niż 7 ml/min, co odpowiada około 33 % ogólnoustrojowego klirensu u pacjentów z normalną czynnością nerek. Za pomocą hemodializy usunięto z organizmu tylko 9,4 % dawki. Oznacza to, że jeżeli leczy się hemodializowanych pacjentów cetyryzyną, konieczne jest zmniejszenie jej dawek.

Pomimo tego, że w wątrobie metabolizowane są tylko niewielkie ilości cetyryzyny, zmiany farmakokinetyki i znacznie przedłużone działanie (do 72 godzin po dawce jednorazowej) leku u pacjentów z pierwotną żółciową marskością wątroby i niewydolnością wątroby wskazują, że również u pacjentów z uszkodzeniem czynności wątroby należy zmniejszyć dawki.

Ważniejsze dane o farmakokinetyce cetyryzyny u zdrowych ochotników (dorosłych, dzieci w wieku od 6 do 12 lat i osób starszych, przeciętnie w wieku 77 lat) i u pacjentów z niewydolnością nerek lub wątroby przedstawione są w tabeli. Tabela 2. Właściwości farmakokinetyczne cetyryzyny po jednorazowej dawce 10 mg. Osoby badane Cmax (mg/l) AUC (mg/l/h) Biologiczny okres półtrwania Klirens ogólnoustrojowy (l/h/kg) Dorośli 257 do 341 2,87 7 do 10 0,04 do 0,05
Dzieci 978 6,37 6,6 do 7,1 0,06 do 0,07
Starsi pacjenci 460 5,7 11,81 1,68
Pacjenci z niewydolnością nerek __ __ 19 do 21 __
Pacjenci z niewydolnością wątroby 498 6,44 14 0,03
 Dane przedkliniczne o bezpieczeństwie leku
Po doustnym podaniu cetyryzyny, LD50 wynosi u szczurów od 365 do 588 mg/kg, u myszy od 809 do 1131 mg/kg i u psów ponad 320 mg/kg. Po podaniu dootrzewnowym LD50 wynosi u szczurów od 71 do 101 mg/kg a u myszy od 138 do 177 mg/kg.

W ogólnych badaniach rozrodczych i badaniach płodności przeprowadzonych na szczurach i królikach, którym podawano dawki do 500-krotnie przekraczające maksymalne dawki cetyryzyny u ludzi oraz na myszach, którym podawano dawki 64 mg/kg, nie stwierdzono zmniejszenia płodności. U osesków karmiących samic myszy, którym podawano dawki przekraczające 40-krotnie dawkę dla ludzi, stwierdzono zmniejszenie przyrostu masy ciała. W mleku suk stwierdzono około 3 % dawki, którą im podawano.

Podanie doustnie dawek 96, 135 i 225 mg/kg/dobę, u myszy nie spowodowało działania teratogennego. Brak odpowiednich, kontrolowanych badań u kobiet w ciąży. Ponieważ nie zawsze można odnosić wyniki badań na zwierzętach do ludzi, cetyryzynę w okresie ciąży można stosować jedynie w razie zdecydowanej konieczności.

U szczurów, którym podawano cetyryzynę z pokarmem, przez 2 lata, w dawkach 20 mg/kg/dobę, stwierdzono, że cetyryzyna nie działa rakotwórczo. U samców myszy, którym podawano przez 2 lata 16 mg cetyryzyny/kg/dobę, stwierdzono zwiększoną liczbę guzów wątroby. Znaczenie kliniczne wyników tych długotrwałych badań jest niejasne. Cetyryzyna nie działała mutagennie w teście Amesa, nie działała również klastogennie na ludzkie limfocyty, na chłoniaki u myszy oraz w mikrojądrowym teście in vivo i in vitro u szczurów.

### Spis substancji pomocniczych

Laktoza jednowodna, skrobia kukurydziana, poliwidon, stearynian magnezu, hypromeloza, dwutlenek tytanu, makrogol, trioctan glicerolu.

Niezgodności
Nie ma

### Okres trwałości

2 lata.

### Przechowywanie

Specjalne środki ostrożności podczas przechowywania.
Przechowywać w temperaturze do 30° C, w miejscu niedostępnym dla dzieci.

### Opakowania

Opakowanie zawierające 7 tabletek powlekanych (lek dostępny bez recepty).
Opakowanie zawierające 20 tabletek powlekanych (lek wydawany na receptę)

WYTWÓRCA POSIADAJĄCY ŚWIADECTWO REJESTRACJI
KRKA, d.d., Novo mesto, Šmarješka cesta 6, Słowenia

[kategoria:ulotki leków](/atopedia/kategoria:ulotki_leków "wikilink") [kategoria:leki antyhistaminowe](/atopedia/kategoria:leki_antyhistaminowe "wikilink") [kategoria:leki antyhistaminowe II generacji](/atopedia/kategoria:leki_antyhistaminowe_II_generacji "wikilink")